รายงานกระทรวงการคลังกล่าวว่า สำนักงานเศรษฐกิจการคลัง  ได้เสนอแผนการปฏิรูปภาษีให้ คสช.เห็นชอบ โดยปฏิรูปภาษีในทุกๆ ด้าน เริ่มตั้งแต่การปฏิรูปเพื่อสร้างฐานได้ภาษีให้ยั่งยืนในระยะยาว มีเรื่องที่ต้องดำเนินการระยะสั้นภายใน 1 ปี ได้แก่ การปรับลดการให้สิทธิประโยชน์ในการส่งเสริมการลงทุน เพื่อให้สอดคล้องกับการลดภาษีนิติบุคคลจาก 30% เหลือ 20% การทยอยปรับขึ้นอัตราภาษีสรรพสามิตดีเซลให้เข้าสู่อัตราปกติ และการปรับปรุงอัตราภาษีป้าย ส่วนเรื่องที่ต้องดำเนินการระยะยาวมากกว่า 1 ปี ต้องปรับเพิ่มภาษีมูลค่าเพิ่มปัจจุบันเก็บอยู่ 7% 

และ คสช.ได้เห็นชอบให้ขยายการลดออกไปอีก 1 ปี จนถึงสิ้นปีงบประมาณ 2558 ต้องทบทวนการลดหย่อนของภาษีประเภทต่างๆ และขยายฐานและปรับปรุงอัตราภาษีสรรพสามิต เช่น ภาษีบาปหรือภาษีจากเครื่องดื่มแอลกอฮอล์ ภาษีบุหรี่ ส่วนการปฏิรูปภาษีเพื่อสร้างความเป็นธรรมในสังคม ส่งเสริมสุขภาพ และพัฒนาสิ่งแวดล้อม การดำเนินการไม่เกิน 1 ปี จะเสนอร่าง พ.ร.บ.ที่ดินและสิ่งปลูกสร้าง เก็บภาษีสรรพสามิตสินค้าที่กระทบสุขภาพและสิ่งแวดล้อม เช่น เครื่องดื่มที่มีความหวานสูง และน้ำมันหล่อลื่น ให้มีการเสนอร่าง พ.ร.บ.ภาษีมลพิษทางน้ำ และปรับลดอัตราภาษีเงินได้บุคคลธรรมดาเป็นการถาวร