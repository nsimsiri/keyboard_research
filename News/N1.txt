 นายเศรษฐพันธ์ พุทธานี ผู้อำนวยการการท่องเที่ยวแห่งประเทศไทย (ททท.) สำนักงานมุมไบ ประเทศอินเดีย เปิดเผยว่า เตรียมนำงบประมาณกว่า 45 ล้านบาท วางแผนกระตุ้นตลาดอินเดียมาเที่ยวไทย เพราะถือเป็นประเทศเดียวที่มองเห็นศักยภาพ ประกอบกับอินเดียได้นายกรัฐมนตรีคนใหม่ที่เข้ามาแก้ปัญหาเศรษฐกิจ ทำให้ค่าเงินแข็งค่าขึ้น ประชาชนมีกำลังใช้จ่าย โดยเฉพาะในกลุ่มข้าราชการ ที่เป็นกลุ่มที่มาท่องเที่ยวและใช้จ่ายเงินสูง  ซึ่งแผนกระตุ้นตลาดทำทั้งแบบระยะสั้นและระยะยาว โดยระยะสั้นจะร่วมกับเว็บไซต์จองห้องพักแบบออนไลน์ต่างๆ ของอินเดีย จัดทำโปรโมชั่น รวมถึงจะร่วมกับการบินไทยจัดที่นั่งไป-กลับ ระหว่างมุมไบ-ไทย จำนวน 50 ที่นั่งในราคาพิเศษอย่างน้อยวันละ 1 เที่ยวบิน เพื่อให้สร้างแรงกระตุ้นให้นักท่องเที่ยวเดินทางมา

นายเศรษฐพันธ์ กล่าวว่า ส่วนการทำตลาดระยะยาว ภายหลังที่บ้านเมืองเกิดความสงบ จะเร่งเข้าไปรุกตลาดเพื่อกระตุ้นนักท่องเที่ยวจากเมืองที่ 3 ที่มีประชากรราว 5 ล้านคน จากปกติที่มีการจับตลาดเมืองหลักและเมืองรองที่มีประชาชนตั้งแต่ 10-15 ล้านคนขึ้นไป โดยจะประชาสัมพันธ์ผ่านกลุ่มอุตสาหกรรมหนังในอินเดีย  อย่างไรก็ตาม ปีนี้ คาดว่าจำนวนนักท่องเที่ยวของอินเดียน่าจะอยู่ระดับเดิมที่ 1.05 ล้านคน จากเดิมตั้งเป้าหมายตลาดอินเดียเติบโต 5% จากปี 2556 และภายใน 5 ปี หรือในปีพ.ศ. 2562 ททท.มั่นใจจะมีจำนวนนักท่องเที่ยวจากอินเดียมาเที่ยวไทยไม่ต่ำกว่า 2 ล้านคน เพราะ ททท.ได้มีการวางแผนตลาดระยะยาวร่วมกับผู้ประกอบการไว้แล้ว