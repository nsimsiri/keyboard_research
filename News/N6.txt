
คสช.กำชับ จนท.เกาะติด 5 จุดรับกลุ่มต้าน หน.คสช.มาจับตาเอง ผบ.จราจร เผยถกฝ่ายมั่นคงวางกำลังเพิ่มเป็น 11 จุด ล่าสุดยังไม่มีชุมนุม รอง ผบ.ตร.แจงผสานกำลังทหาร-ตร.รวม 42 กองร้อย 
       
       วันนี้ (8 มิ.ย.) ที่กองบัญชาการกองทัพบก ผู้สื่อข่าวรายงานว่าคณะรักษาความสงบแห่งชาติ (คสช.) ยังไม่มีการประชุม แต่ได้มีการกำชับเจ้าหน้าให้ติดตามงานและประเมินสถานการณ์ ซึ่งในวันนี้มีรายงานข่าวว่ากลุ่มต้านรัฐประหารและ คสช. จะมีการนัดชุมนุมตามสถานที่ต่างๆ ใน กทม.5 จุด ได้แก่ อนุสาวรีย์ชัยสมรภูมิ สยามพารากอน สนามบินสุวรรณภูมิ ร้านแมคโดนัลด์ในห้างอัมริมทร์พลาซ่า และวัดพระแก้ว ขณะที่พล.อ.ประยุทธ์ จันทร์โอชา ผู้บัญชาการทหารบก (ผบ.ทบ.) ฐานะหัวหน้า คสช.นั้น จะเดินทางเข้ามาติดตามสถานการณ์ภายใน บก.ทบ.ด้วย โดยมาตรการรักษาความปลอดภัยยังคงเข้มงวดเช่นเดิม
       
       ด้าน พล.ต.ต.จิรสันต์ แก้วแสงเอก ผู้บังคับการตำรวจจราจร กล่าวว่า ขณะนี้เจ้าหน้าที่ตำรวจและฝ่ายความมั่นคงได้วางกำลังเป็น 11 จุดเสี่ยงการชุมนุมเพิ่มขึ้นจาก 5 จุดที่คาดการณ์ไว้ ซึ่งหากในพื้นที่มีการชุมนุมต้องมีปิดการจราจร ผู้บัญชาการเหตุการณ์ในพื้นที่จะเป็นผู้ประเมินสถานการณ์ว่าจะดำเนินการอย่างไรต่อไป โดยจะแจ้งให้ประชาชนทราบทุกช่องทาง ทั้งนี้ยังไม่มีการชุมนุมในแต่ละสถานที่
       
       ส่วน พล.ต.อ.สมยศ พุ่มพันธุ์ม่วง รอง ผบ.ตร.เปิดเผยว่า ได้ผสานกำลังตำรวจ 15 กองร้อย และทหาร 27 กองร้อยเข้าดูแลความเรียบร้อย ขณะเดียวกันจะมีการวางกำลังบนสถานีรถไฟฟ้าบีทีเอสทุกสถานี รวมถึงขบวนรถไฟฟ้าทุกขบวน เพื่อป้องกันการรวมกลุ่มของผู้ที่จะออกมาเคลื่อนไหว