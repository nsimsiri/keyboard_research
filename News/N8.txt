
ชาน ชาน เฟิง โปรสาวจากแดนมังกร ยึดตำแหน่งผู้นำได้เป็นวันที่ 2 ติดต่อกัน หลังบวกสกอร์รวมเพิ่มเป็น 15 อันเดอร์พาร์ ในศึกกอล์ฟ มานูไลฟ์ แอลพีจีเอ คลาสสิค รอบสาม คืนวันที่ 7 มิถุนายน ขณะที่ มิเชล วี สวิงสาวสวยจากอเมริกา ยังตามติดไม่ห่าง ไล่อยู่ 2 สโตรก
       
       ศึกกอล์ฟ แอลพีจีเอ ทัวร์ รายการ "มานูไลฟ์ ไฟแนนเชียล แอลพีจีเอ คลาสสิค" ณ สนาม เกรย์ ไซโล กอล์ฟ คอร์ส เมืองออนตาริโอ ประเทศแคนาดา ระยะ 6,330 หลา พาร์ 71 ชิงเงินรางวัลรวม 1.5 ล้านเหรียญสหรัฐ (ประมาณ 45 ล้านบาท) เมื่อคืนวันที่ 7 มิถุนายน เข้าสู่การแข่งขันรอบสาม
       
       หลังจบวัน ชาน ชาน เฟิง สาววัย 24 ปีจากจีน ยังยึดหัวหาดบนลีดเดอร์บอร์ดได้ต่อเนื่อง หลังโชว์ฟอร์มเก็บ 3 เบอร์ดี และ 1 อีเกิล ส่งให้สกอร์รวมขยับเป็น 15 อันเดอร์พาร์ ตามด้วย มิเชล วี ขวัญใจหนุ่มๆที่ยังไม่ยอมแพ้ เก็บเพิ่มอีก 3 อันเดอร์ ทำให้สกอร์ไล่มา 2 สโตรก ร่วมกับ ปาร์ค อินบี อดีตมือ 1 จากเกาหลีใต้ที่มีสกอร์เท่ากัน
       
       ด้าน สเตซี ลูอิส มือ 1 โลกคนปัจจุบันของเจ้าถิ่น ลงสนามทำ 6 เบอร์ดี แต่เสียคืน 1 โบกี และ 1 ดับเบิลโบกี ทำให้จบวันได้เพิ่มมาแค่ 3 อันเดอร์ รวมสกอร์เป็น 7 อันเดอร์พาร์ ส่วน "โปรจูเนียร์" ธิดาภา สุวัณณะปุระ หนึ่งเดียวของไทยที่ยังเหลืออยู่ เก็บเพิ่มอีก 4 อันเดอร์ รวมเป็น 8 อันเดอร์พาร์ อยู่ที่ 12 ของ ลีดเดอร์บอร์ด